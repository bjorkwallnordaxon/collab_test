Det var en gång en prins och han ville gifta sig med en prinsessa. En riktig prinsessa. Därför reste han runt i hela världen och letade. Men alla han mötte var fel på något sätt. Prinsessor fanns det nog, men en riktig prinsessa, det var svårare att hitta.

Alltid var det något som inte var som det skulle. När han kom hem igen från sina resor var han så bedrövad. Han ville så gärna träffa en riktig prinsessa.

En kväll när det var ett fruktansvärt oväder. Det stormade och regnet vräkte ned. Det var helt förskräckligt! Då bankade det på slottets port och den gamle kungen gick för att låsa upp.

Det var en prinsessa som stod utanför. Men vad hon såg ut av regnet och stormen! Vattnet rann nedför hennes hår och hennes kläder, ned för nacken och ut vid hälen i skon. Men hon sa att hon var en riktig prinsessa.

”Ja, det ska vi nog ta reda på!” tänkte den gamle drottningen. Men hon sa inget utan gick in i sovkammaren och lyfte på sängens madrass och la en ärta under den. Därpå tog hon tjugo madrasser och la dem på sängen och ytterligare tjugo ejderdunskuddar ovanpå dem.

Där skulle prinsessan sova på natten.

På morgonen frågade de henne hur hon hade sovit.

”Åh, förskräckligt dåligt!” sa prinsessan, ”jag har nästan inte kunnat sluta mina ögon på hela natten! Vad kan det ha varit för något i sängen? Jag har legat på något hårt så jag är mörbultad över hela kroppen! Det är helt förskräckligt!”

Då förstod dom att det var en riktig prinsessa. Hon hade genom tjugo madrasser och tjuga ejderdunskuddar känt av ärtan. Så känslig hud kunde ingen ha om hon inte var en riktig prinsessa.

Prinsen tog då henne till hustru, för nu visste han, att han hade en riktig prinsessa. Ärtan ställdes ut på konstmuseet och där finns den än idag, om nu ingen har tagit den.

Det var en riktig historia.

